Pál Apostolnak Timótheushoz Írt Első Levele
fa4dh6fed 1,1
Pál, Jézus Krisztus apostola a mi megtartó Istenünknek, és Jézus Krisztusnak a mi reménységünknek rendelése szerint,
fa4dh6fed 1,2
Timótheusnak, az én igaz fiamnak a hitben: Kegyelem, irgalmasság és békesség Istentől, a mi Atyánktól, és Krisztus Jézustól, a mi Urunktól.
fa4dh6fed 1,3
A miképpen Maczedóniába menetelemkor kértelek téged, hogy maradj Efézusban, hogy megmondjad némelyeknek, ne tanítsanak más tudományt,
fa4dh6fed 1,4
Se mesékkel és végehossza nélkül való nemzetségi táblázatokkal ne foglalkozzanak, a melyek inkább versengéseket támasztanak, mint Istenben való épülést a hit által.
fa4dh6fed 1,5
A parancsolatnak vége pedig a tiszta szívből, jó lelkiismeretből és igaz hitből való szeretet: 
fa4dh6fed 1,6
Melyektől némelyek eltévelyedvén, hiábavaló beszédre hajlottak:
fa4dh6fed 1,7
Kik törvénytanítók akarván lenni, nem értik, sem a miket beszélnek, sem a miket erősítgetnek.
fa4dh6fed 1,8
Tudjuk pedig, hogy a törvény jó, ha valaki törvényszerűen él vele,
fa4dh6fed 1,9
Tudván azt, hogy a törvény nem az igazért van, hanem a törvénytaposókért és engedetlenekért, az istentelenekért és bűnösökért, a latrokért és fertelmesekért, az atya- és anyagyilkosokért, emberölőkért.
fa4dh6fed 1,10
Paráznákért, férfifertőztetőkért, emberrablókért, hazugokért, hamisan esküvőkért, és a mi egyéb csak az egészséges tudománynyal ellenkezik,
fa4dh6fed 1,11
A boldog Isten dicsőségének evangyélioma szerint, mely reám bízatott.
fa4dh6fed 1,12
És hálát adok annak, a ki engem megerősített, a Krisztus Jézusnak, a mi Urunknak, hogy engem hívnek ítélt, rendelvén a szolgálatra, 
fa4dh6fed 1,13
Ki előbb istenkáromló, üldöző és erőszakoskodó valék: de könyörült rajtam, mert tudatlanul cselekedtem hitetlenségben;
fa4dh6fed 1,14
Szerfelett megsokasodott pedig a mi Urunknak kegyelme a Krisztus Jézusban való hittel és szeretettel.
fa4dh6fed 1,15
Igaz beszéd ez és teljes elfogadásra méltó, hogy Krisztus Jézus azért jött e világra, hogy megtartsa a bűnösöket, a kik közül első vagyok én.
fa4dh6fed 1,16
De azért könyörült rajtam, hogy Jézus Krisztus bennem mutassa meg legelőbb a teljes hosszútűrését, példa gyanánt azoknak, a kik hiendenek ő benne az örök életre.
fa4dh6fed 1,17
Az örökkévaló királynak pedig, a halhatatlan, láthatatlan, egyedül bölcs Istennek tisztesség és dicsőség örökkön örökké! Ámen.
fa4dh6fed 1,18
Ezt a parancsolatot adom néked, fiam Timótheus, a rólad való korábbi jövendölések szerint, hogy vitézkedjél azokban ama jó vitézséggel,
fa4dh6fed 1,19
Megtartván a hitet és jó lelkiismeretet, melyet némelyek elvetvén, a hit dolgában hajótörést szenvedtek;
fa4dh6fed 1,20
Kik közül való Himenéus és Alexander, kiket átadtam a sátánnak, hogy megtanulják, hogy ne káromkodjanak. 
fa4dh6fed 2,1
Intelek azért mindenek előtt, hogy tartassanak könyörgések, imádságok, esedezések, hálaadások minden emberekért,
fa4dh6fed 2,2
Királyokért és minden méltóságban levőkért, hogy csendes és nyugodalmas életet éljünk, teljes istenfélelemmel és tisztességgel.
fa4dh6fed 2,3
Mert ez jó és kedves dolog a mi megtartó Istenünk előtt,
fa4dh6fed 2,4
A ki azt akarja, hogy minden ember idvezüljön és az igazság ismeretére eljusson.
fa4dh6fed 2,5
Mert egy az Isten, egy a közbenjáró is Isten és emberek között, az ember Krisztus Jézus,
fa4dh6fed 2,6
A ki adta önmagát váltságul mindenekért, mint tanúbizonyság a maga idejében,
fa4dh6fed 2,7
A mi végett rendeltettem én hirdetővé és apostollá (igazságot szólok a Krisztusban, nem hazudok), pogányok tanítójává hitben és igazságban.
fa4dh6fed 2,8
Akarom azért, hogy imádkozzanak a férfiak minden helyen, tiszta kezeket emelvén föl harag és versengés nélkül.
fa4dh6fed 2,9
Hasonlatosképen az asszonyok tisztességes öltözetben, szemérmetességgel és mértékletességgel ékesítsék magokat; nem hajfonatokkal és aranynyal vagy gyöngyökkel, vagy drága öltözékkel,
fa4dh6fed 2,10
Hanem, a mint illik az istenfélelmet valló asszonyokhoz, jó cselekedetekkel.
fa4dh6fed 2,11
Az asszony csendességben tanuljon teljes engedelmességgel. 
fa4dh6fed 2,12
A tanítást pedig nem engedem meg az asszonynak, sem hogy a férfin uralkodjék, hanem legyen csendességben.
fa4dh6fed 2,13
Mert Ádám teremtetett elsőnek, azután Éva. 
fa4dh6fed 2,14
És Ádám nem csalattatott meg, hanem az asszony megcsalattatván, [1 Móz.3,1-6.] bűnbe esett:
fa4dh6fed 2,15
Mindazáltal megtartatik a gyermekszüléskor, ha megmaradnak a hitben és szeretetben és a szent életben mértékletességgel. 
fa4dh6fed 3,1
Igaz ez a beszéd: Ha valaki püspökséget kiván, jó dolgot kíván.
fa4dh6fed 3,2
Szükséges annakokáért, hogy a püspök feddhetetlen legyen, egy feleségű férfiú, józan, mértékletes illedelmes, vendégszerető, a tanításra alkalmatos;
fa4dh6fed 3,3
Nem borozó, nem verekedő, nem rút nyereségre vágyó; hanem szelíd, versengéstől ment, nem pénzsóvárgó;
fa4dh6fed 3,4
Ki a maga házát jól igazgatja, gyermekeit engedelmességben tartja, minden tisztességgel;
fa4dh6fed 3,5
(Mert ha valaki az ő tulajdon házát nem tudja igazgatni, mimódon visel gondot az Isten egyházára?)
fa4dh6fed 3,6
Ne legyen új ember, nehogy felfuvalkodván, az ördög kárhozatába essék.
fa4dh6fed 3,7
Szükséges pedig, hogy jó bizonysága is legyen a kívülvalóktól; hogy gyalázatba és az ördög tőribe ne essék.
fa4dh6fed 3,8
Hasonlóképpen a diakónusok tisztességesek legyenek, nem kétnyelvűek, nem sok borivásba merültek, nem rút nyereségre vágyók;
fa4dh6fed 3,9
Kiknél megvan a hit titka tiszta lelkiismerettel.
fa4dh6fed 3,10
És ezek is először megpróbáltassanak, azután szolgáljanak, ha feddhetetlenek.
fa4dh6fed 3,11
Feleségeik hasonlóképen tisztességesek, nem patvarkodók, józanok, mindenben hívek legyenek.
fa4dh6fed 3,12
A diakónusok egy feleségű férfiak legyenek, a kik gyermekeiket és tulajdon házaikat jól igazgatják.
fa4dh6fed 3,13
Mert a kik jól szolgálnak, szép tisztességet szereznek magoknak, és sok bizodalmat a Jézus Krisztusban való hitben.
fa4dh6fed 3,14
Ezeket írom néked, remélvén, hogy nem sokára hozzád megyek;
fa4dh6fed 3,15
De ha késném, hogy tudd meg, mimódon kell forgolódni az Isten házában, mely az élő Istennek egyháza, az igazságnak oszlopa és erőssége.
fa4dh6fed 3,16
És minden versengés nélkül nagy a kegyességnek eme titka: Isten megjelent testben,  megigazíttatott lélekben, megláttatott az angyaloktól, hirdettetett a pogányok közt, hittek benne a világon, felvitetett dicsőségbe.
fa4dh6fed 4,1
A Lélek pedig nyilván mondja, hogy az utolsó időben  némelyek elszakadnak a hittől, hitető lelkekre és gonosz lelkek tanításaira figyelmezvén.
fa4dh6fed 4,2
Hazug beszédűeknek képmutatása által, kik meg vannak bélyegezve a saját lelkiismeretökben.
fa4dh6fed 4,3
A kik tiltják a házasságot, sürgetik az eledelektől való tartózkodást, melyeket Isten teremtett hálaadással való élvezésre a hívőknek és azoknak, a kik megismerték az igazságot.
fa4dh6fed 4,4
Mert Istennek minden teremtett állata jó, és semmi sem megvetendő, ha hálaadással élnek azzal;
fa4dh6fed 4,5
Mert megszenteltetik Istennek ígéje és könyörgés által.
fa4dh6fed 4,6
Ezeket ha eleikbe adod az atyafiaknak, Krisztus Jézusnak jó szolgája leszel, táplálkozván a hitnek és jó tudománynak beszédeivel, a melyet követtél;
fa4dh6fed 4,7
A szentségtelen és vénasszonyos meséket pedig eltávoztasd. Hanem gyakorold magadat a kegyességre:
fa4dh6fed 4,8
Mert a test gyakorlásának kevés haszna van; de a kegyesség mindenre hasznos, meglévén benne a jelenvaló és a jövő életnek ígérete.
fa4dh6fed 4,9
Igaz ez a beszéd, és méltó, hogy mindenképpen elfogadjuk.
fa4dh6fed 4,10
Mert azért fáradunk és szenvedünk szidalmakat, mivelhogy reménységünket vetettük az élő Istenben, a ki minden embernek megtartója, kiváltképen a hívőknek.
fa4dh6fed 4,11
Ezeket hirdessed és tanítsad.
fa4dh6fed 4,12
Senki a te ifjúságodat meg ne vesse, hanem légy példa a hívőknek a beszédben, a magaviseletben, a szeretetben, a lélekben, a hitben, a tisztaságban.
fa4dh6fed 4,13
A míg oda megyek, legyen gondod a felolvasásra, az intésre és a tanításra.
fa4dh6fed 4,14
Meg ne vesd a kegyelemnek benned való ajándékát, a mely adatott néked prófétálás által, a presbitérium kezeinek reád tevésével. 
fa4dh6fed 4,15
Ezekről gondoskodjál, ezeken légy, hogy előhaladásod nyilvánvaló legyen mindenek előtt.
fa4dh6fed 4,16
Gondot viselj magadról és a tudományról; maradj meg azokban; mert ezt cselekedvén, mind magadat megtartod, mind a te hallgatóidat.
fa4dh6fed 5,1
Az idősb embert ne dorgáld meg, hanem intsed mint atyádat; az ifjabbakat mint atyádfiait;
fa4dh6fed 5,2
Az idősb asszonyokat mint anyákat; az ifjabbakat mint nőtestvéreidet, teljes tisztasággal.
fa4dh6fed 5,3
Az özvegyasszonyokat, a kik valóban özvegyek, tiszteld.
fa4dh6fed 5,4
Ha pedig valamely özvegyasszonynak gyermekei vagy unokái vannak, tanulják meg, hogy első sorban a maguk háza iránt legyenek istenfélők, és adják meg szüleiknek a viszont tartozást; mert ez szép és kedves dolog Isten előtt.
fa4dh6fed 5,5
A valóban özvegy és magára hagyatott asszony pedig reménységét az Istenben veti, és foglalatos a könyörgésekben és imádságokban éjjel és nappal.
fa4dh6fed 5,6
A bujálkodó pedig élvén megholt.
fa4dh6fed 5,7
És ezeket hirdesd, hogy feddhetetlenek legyenek.
fa4dh6fed 5,8
Ha pedig valaki az övéiről és főképen az ő házanépéről gondot nem visel: a hitet megtagadta, és rosszabb a hitetlennél.
fa4dh6fed 5,9
Özvegyasszonyul hatvan éven alul levő meg ne választassék; egy férj felesége lett légyen,
fa4dh6fed 5,10
A kinek jó cselekedetekről bizonysága van; ha gyermeket nevelt, ha vendéglátó volt, ha a szentek lábait mosta, ha a nyomorultakon segített, ha minden jó cselekedetben foglalatos vala.
fa4dh6fed 5,11
A fiatalabb özvegyasszonyokat pedig mellőzd; mert ha gerjedeznek Krisztus ellenére, férjhez akarnak menni:
fa4dh6fed 5,12
Ezeknek ítélete megvan, mivelhogy az első hitet megvetették.
fa4dh6fed 5,13
Egyszersmind pedig dologkerülők lévén , megtanulják a házról-házra való járogatást; sőt nemcsak dologkerülők, hanem fecsegők is és más dolgába avatkozók, olyanokat szólván, a miket nem kellene.
fa4dh6fed 5,14
Akarom tehát, hogy a fiatalabbak férjhez menjenek, gyermekeket szűljenek, háztartást vigyenek, és semminemű alkalmat se adjanak az ellenségnek a szidalmazásra. 
fa4dh6fed 5,15
Mert némelyek már elhajlottak a Sátánhoz.
fa4dh6fed 5,16
Ha valamely hívő férfinak vagy nőnek vannak özvegyei, segítse azokat, és ne terheltessék meg a gyülekezet; hogy azokat segíthesse, a kik valóban özvegyek.
fa4dh6fed 5,17
A jól forgolódó presbiterek kettős tisztességre méltattassanak, főképen a kik a beszédben és tanításban fáradoznak. 
fa4dh6fed 5,18
Mert azt mondja az Írás: A nyomtató ökörnek ne kösd be a száját; és: Méltó a munkás a maga jutalmára.
fa4dh6fed 5,19
Presbiter ellen vádat ne fogadj el, hanem csak két vagy három tanúbizonyságra. 
fa4dh6fed 5,20
A vétkeseket mindenek előtt fedd meg, hogy a többiek is megfélemljenek.
fa4dh6fed 5,21
Kérve kérlek az Istenre és Krisztus Jézusra és a kiválasztott angyalokra, hogy ezeket tartsd meg előítélet nélkül, semmit sem cselekedvén részrehajlásból.
fa4dh6fed 5,22
A kézrátevést el ne hirtelenkedd, se ne légy részes a más bűneiben; tenmagadat tisztán tartsd.
fa4dh6fed 5,23
Ne légy tovább vízivó, hanem élj egy kevés borral, gyomrodra és gyakori gyengélkedésedre való tekintetből.
fa4dh6fed 5,24
Némely embereknek a bűnei nyilvánvalók, előttök mennek az ítéletre; némelyeket pedig hátul követnek is.
fa4dh6fed 5,25
Hasonlóképen a jó cselekedetek is nyilvánvalók; és a melyek másképen vannak, azok sem titkolhatók el.
fa4dh6fed 6,1
A kik iga alatt vannak mint szolgák, az ő uraikat minden tisztességre méltóknak tekintsék, hogy Isten neve és a tudomány ne káromoltassék.
fa4dh6fed 6,2
A kiknek pedig hívő uraik vannak, azokat meg ne vessék, mivelhogy atyafiak; hanem annál inkább szolgáljanak, mivelhogy hívők és szeretettek, kik a jótevésben buzgólkodnak. Ezekre taníts és ints.
fa4dh6fed 6,3
Ha valaki másképen tanít, és nem követi a mi Urunk Jézus Krisztus egészséges beszédeit és a kegyesség szerint való tudományt,
fa4dh6fed 6,4
Az felfuvalkodott, a ki semmit sem ért, hanem vitatkozásokban és szóharczokban szenved, a melyekből származik irígység, viszálykodás, káromlások, rosszakaratú gyanúsítások,
fa4dh6fed 6,5
Megbomlott elméjű és az igazságtól megfosztott embereknek hiábavaló torzsalkodásai a kik az istenfélelmet nyerekedésnek tekintik. Azoktól, a kik ilyenek, eltávozzál.
fa4dh6fed 6,6
De valóban nagy nyereség az Istenfélelem, megelégedéssel;
fa4dh6fed 6,7
Mert semmit sem hoztunk a világra, világos, hogy ki sem vihetünk semmit; 
fa4dh6fed 6,8
De ha van élelmünk és ruházatunk, elégedjünk meg vele. 
fa4dh6fed 6,9
A kik pedig meg akarnak gazdagodni, kísértetbe meg tőrbe és sok esztelen és káros kívánságba esnek, melyek az embereket veszedelembe és romlásba merítik.
fa4dh6fed 6,10
Mert minden rossznak gyökere a pénz szerelme: mely után sóvárogván némelyek eltévelyedtek a hittől, és magokat általszegezték sok fájdalommal.
fa4dh6fed 6,11
De te, óh Istennek embere, ezeket kerüld; hanem kövessed az igazságot, az istenfélelmet, a hitet, a szeretetet, a békességes tűrést, a szelídséget.
fa4dh6fed 6,12
Harczold meg a hitnek szép harczát, nyerd el az örök életet, a melyre hívattattál, és szép vallástétellel vallást tettél sok bizonyság előtt.
fa4dh6fed 6,13
Meghagyom néked Isten előtt, a ki megelevenít mindeneket, és Krisztus Jézus előtt, a ki bizonyságot tett Ponczius Pilátus alatt ama szép vallástétellel, 
fa4dh6fed 6,14
Hogy tartsd meg a parancsolatot mocsoktalanul, feddhetetlenül a mi Urunk Jézus Krisztus megjelenéséig,
fa4dh6fed 6,15
A mit a maga idejében megmutat ama boldog és egyedül hatalmas, a királyoknak Királya és az uraknak Ura, 
fa4dh6fed 6,16
Kié egyedül a halhatatlanság, a ki hozzáférhetetlen világosságban lakozik; a kit az emberek közül senki nem látott, sem nem láthat: a kinek tisztesség és örökké való hatalom. Ámen.
fa4dh6fed 6,17
Azoknak, a kik gazdagok e világon, mondd meg, hogy ne fuvalkodjanak fel, se ne reménykedjenek a bizonytalan gazdagságban, hanem az élő Istenben, a ki bőségesen megad nékünk mindent a mi tápláltatásunkra;
fa4dh6fed 6,18
Hogy jót tegyenek, legyenek gazdagok a jó cselekedetekben, legyenek szíves adakozók, közlők,
fa4dh6fed 6,19
Kincset gyűjtvén magoknak jó alapul a jövőre, hogy elnyerjék az örök életet.
fa4dh6fed 6,20
Óh Timótheus, őrizd meg a mi rád van bízva, elfordulván a szentségtelen üres beszédektől és a hamis nevű ismeretnek ellenvetéseitől; 
fa4dh6fed 6,21
A melylyel némelyek kevélykedvén, a hit mellől eltévelyedtek. Kegyelem veled! Ámen.  